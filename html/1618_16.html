<!DOCTYPE html> 
<html>
    <header>
        <title>Frankfurter Postzeitung, Jahrgang 1618, 16</title>
    </header>
    
    <body>

        <h4>16.</h4>

		<div>
			<h3>Auß Stockholm den 6. Aprilis.</h3>

			<p>
				Den 15. Martij iſt der Durchleuchtige Hochgeborne Fürſt vnnd
				Herr/ Herr Johan/ der Reich Schweden/ Gothen/ Wendẽ Erbfürſt/ Her=
				tzog in OſstroGottland/ deß jetzigen Königs in Poln Bruder/ welcher J.
				jetzigen Kön. May in Schweden Schweſter gehabt aber ohne Leibserben mit todt
				abgangen iſt / dahin jhre K. M. vnd dero Fraw Mutter die Königin ſich ehrſt verfü=
				get/ deſſen Leichnam vber kurtz zu Lincöping in der Thumbkirchen ſol zur Erden be=
				ſtattet werden. Derwegen dann gedachtes Hertzogthumb Oſtrogotthand dem Kö=
				nig in Schweden vnd dem Reich als ein Lehengut verfallen.
			</p>
			
			<p>
				So ſind auch dieſe Tagen die Moſcowitiſche Geſandten auß Rüßlandt etliche
				hundert Meil zu Landt/ als erſtlich durch die von J Kön. M. ſeithero daſelbſt erober=
				ten/ vnd dem Großfürſten in Rüßlandt cedirte Länder/ darnach durch Finland vnd
				die Oſterpottiniſche vnd Norppottiniſche Länder zu Vpſaln / welche Statt 7. meil
				von Stockholm gelegen/ angelangt/ welchen eheſten Tags zu Stockholm Audientz
				zugelaſſen werden ſol. Jhre Werbung ſol ſeyn/ daß ſie den 9. Martij deß nechſtabge=
				wichenen Jahrs getroffenen Frieden mit jhrer Königlichen Mayeſt. weiter bekräff=
				tigen werden.
			</p>

			<p>
				Der Schwediſche Geſandte Herr Johan Skyt?? iſt den 27. Febr. von Ham=
				burg nacher Dennemarck gereiſet/ da er den 7. Martij bey dem König in Koppenha=
				gen widerumb Audientz gehabt. Von dañen er durch Schone / Schmoland / Oſtro=
				gottlandt / Sudermanlandt biß in Vplandt gezogen/ vnd hat jhre K. M auff dero
				Schloß Schwartzſtöö den 21. Martij angetroffen/ allda er Relation von ſeiner Reiß
				gethan.
			</p>

			<p>
				Auß Liefflandt wirdt geſchrieben/ daß der Pohl mit einer groſſen Anzahl Kriegs=
				volcks darin gefallen/ vñ dieſen Winter vber/ viel Dörffer/ Edelleuthäuſer verbrand/
				verwüſt/ vnd viel Menſchen/ welche jhm nur vorkommen/ grauſamlich nidergeha=
				wen/ auch Frawen vnd Kindern nicht verſchonet hat/ vnd weil er in groſſer Præpa=
				ration iſt wider das Königreich Schweden / gibt die Zeit wie es ablauffen wird.
			</p>
		</div>


		<div>
			<h3>Auß Schweitz vom 8. Ditto.</h3>

			<p>
				Das ganze Newburgiſche Geſchäfft beruhet an jetzo einig vnd durchauß auff
				den zwo vorhabenden Eydtgnoſſiſchen Tagleiſtungen/ deren die erſte zu Araw allein
				von den Stätten/ die andere von gemeinen Orten in menſe Aprili ſollen gehalten
				werden/ allda man Mittel ſuchen wirdt/ wie dieſe hitzige vnnd ſpitzige Sach noch in
				der Güte möchte außgemacht werden/ reſeruato ſingulis partibus iure ſuo, wo
				müglich/ da man ohne zweiffel von hertzen gern ſehen wirdt/ vnnd wol wirdt leiden
				mögen/ daß anſehenliche vnd guthertzige Leut/ wer die ſeyen/ ſich darein ſchlagen/
				dann ohn rahtſam vnd vndtenlich iſt eſ/ hoctam exulcerato tempore, da die diffi-
				dentia an allen Orten den allerhöchſten Gipffel erlangt hat/ daß man ſich in einen
				offnen weitaußgehenden Krieg einlaſſe vnd begebe/ Jnterim daß man beyderſeits
				ſtill halte/ bey Bern vnd Longueuille : vnd nicht ad arma außbreche.	
			</p>
		</div>	

        <h3>Auß Rohm vom 7. Ditto.</h3>

		<div>
			<p>
				Von Neapoli ſchreibet man/ allda werẽ auffs newe andere Vaſellẽ/ mit Spani= 
				ſchen Soldaten angelangt/ vmb die 3000 Mann zu compliren/ das von deß Mar=
				cheſe Campolattino Brudern geworbene Fußvolck/ wirdt alles nach Brindiſi fu=
				rirt/ vnd noch täglich Geſchütz von den Veſtungen nach den Meerporten geführet/
				die 3. auff Türckiſche Manier armirte Galleren/ welche in Leuante  auff Kundt=
				ſchafft außſahren ſollten ſindt durch vngeſtümb/ nach Caſtelamare  getrieben/ von
				dannen ſolche vom Vice Re  wider nach Napoli beſchrieben worden/ dann S. Exc. 
				Befehl hat/ ſeine gantze Armada nach Barcellona zu ſenden/ von dannen ſagt man
				daß S. Exc. zu ihrer Kön. May. reiſen vnd deroſelben Reverentz erzeigen wirdt/ vnd
				weren jhre May. entſchloſſen/ die Armada zuvor/ ehe ſolche auff die definierte Jm=
				preſſa außlaufft/ zu beſichtigen/ ſonſten ſollen die Galleren von ſelbiger Squadra de=
				ren 22. ſeyn/ vnden getärret werden vmb damit deſto ſchneller fort zu fahren endtlich
				iſt alles Spaniſche Fußvolck gemuſtert vñ in den vmbliegenden Orten gelegt wordẽ.
			</p>

			<p>
				Auß Spania wirdt auiſirt/ der perſianiſche Amb. habe der Printzeſſin in Spa=
				nia ſtattliche Preſenten/ auff 60000 Cronen werth/ verehret vnd haben jhre Ma.
				den Don Octauio d'Arragona eine Gnad von 400. Cronen Monatliche Provi=
				ſion/ vnd eine Expectans deß erſten Vacirenden Generalats vber die Galleren in
				Italien ertheilt. 		
			</p>
		</div>

		<div>	
			<h3>Auß Venedig vom 17. Ditto.</h3>

			<p>
				Genueſiſſche Brieff bringen/ daß ſie allda von Turino Aviſo haben/ wie der Her=
				zog von Savoia von Santhia allda er 6. Tag bey dem Frantzöſiſchen Amb. gewe=
				ſen/ vnd nach vielen gehabten Difficultäten ſeyen doch endtlich alle Sachen auff ei=
				nen guten Fuß gebracht woden/ vnd habe S F. Gn. verordnet/ daß alle Sachen
				auß den eroberten Orten gethan/ vnd dieſelbe jhren Herrn wider eingeraumpt/ vnd
				alles gegen dieſe Oſtern effectuirt werden ſollen/ darauff die Amb wider nach Mey=
				landt verreiſt/ demſelben Gub dieſes zu referiren/ vnd hat man von dañen/ ob ſchon
				die Kön. Räht allda wegen der Reſtitution noch nicht einig/ verhoffe man doch gu=
				ten Frieden/ vnd hat S. Exc bey verluſt deß Lebens publiciren laſſen/ daß ſich alle
				Soldaten in jhre quartiren verfügen ſollen. Montag Morgens iſt der Türckiſche Chiaus  
				im Ecc. Collegio geweſen/ man ſagt/ er werde baldt wider nach Conſtan=
				tinopel verreiſen. Von vnſer Armada kömpt bericht/ daß täglich allda viel Solda=
				ten vnd Remiganten/ welche in Albania geworben worden/ anlangen/ ſo als baldt
				auff die Galleren vnd Vaſellen vertheilt vnd Extraordinari rinforcirt werden/ vmb
				der Neapolitaniſchen Armada deſto beſſer zu begegnen. 
			</p>

			<p>
				Dienſtags iſt der Herr Secr. Anſelmi nach Schweitz / vnd Graubünten verreiſt/
				allda zu reſidiren/ vnd helt man die Liga zwiſchen ſelbigen Völckern/ vnd der Herr=
				ſchafft Venedig für beſchloſſen. Die Venediſche Commiſſarien in Jſtria ſind von
				Veggia , nach Fiume , vnd Segna  verreiſt/ allda mit deß Königs Ferdinandi verord=
				neten zu tractiren. Auß dem Läger hat man/ daß die Croatiſch. vnnd Albaneſiſche
				Soldaten/ nach Monfalcone / von dannen aber auff der Armada/ das ander
				Volck aber nach Lombardia geſandt werde/ darauff der Marcadas  ſich verlauten
				laſſen/ ſobald dz Venediſche Läger abgezogẽ/ wolte er mit ſeinen 500. Pferden/ dem
				König Ferdinanden / auff den Hungariſchen Landtag/ folgens aber auff den Reichs=
				tag zuziehen/ vnd ſolle auff 7. diß Zimino in Jſtria / reſtituirt werden.
			</p>

			<p>
				Vber Lion wirdt gemelt/ der Herzog von Savoia habe bereit Alba / vnnd
				S. Damiano  dem Herzogen von Mantua reſtituiert/ vnnd habe der Gubern. von 
				Meylandt verſprochen Vercelli  gegen der Octaua  zu reſtitniren. Das Geſchrey
				gehet/ der König in Franckreich ſeye in Gefahr geſtanden/ vmbgebracht zu werden/
				vnd ſeye derſelbig/ ſo es vorgehabt/ eingezogen worden. 
			</p>
		</div>
		
		<div>
			<h3>Auß Preßburg vom 8. Ditto.</h3>

			<p>
				Mit dem Succeſſion Werck/ beruhet es noch auff etlichen Puncten/ darüber zu=
				vor jhre Keyſ. May. vnd dann auch wer vnter den vorgeſchlagenen 4. Hungari=
				ſchen Herrn Standtsperſohnen/ zum Palatinum angenommen werden ſolle/ gnä=
				digſt reſolviren ſollen/ deren Erklerung man nun gewertig.	
			</p>
		</div>	

		<div>
			<h3>Auß Wien vom 12. Ditto.</h3>

			<p>
				Jhre Keyſ. May. befinden ſich Gottlob wider zimblich wol auff/ vnd iſt die Hun=
				gartſche Wahl/ wegen jhrer Kön. Ma allerdings richtig/ allein begehren die Hun=
				garn daß jhre Keyſ. M. das Königreich Hungarn für ein freyes vnd kein Erb Kö=
				nigreich halte/ auch daß die Religion frey geſtellt ſeyn wolle/ vnnd ihre Grauamina
				erörtert werden. 
			</p>
		</div>	

		<div>
			<h3>Auß Prag vom 16. Ditto.</h3>

			<p>
				Auß Polen hat man/ daß der Landtag zu Warſchaw gantz vnfruchtbar abgan=
				gen/ vnd iſt nit mehr dann 2. Pobor bewilliget worden/ ſo ſtehet es in Moſcaw auch
				gefehrlich/ zu deme werden die Tartarn dieſen Sommer auch nicht feyren.
			</p>
		</div>	

		<div>
			<h3>Auß Ambſterdamb vom 19. Ditto.</h3>

			<p>
				Für dißmal wenig newes/ in dieſen Holländiſchen Prouintzien läſt es ſich nun=
				mehr zu einer Beſſerung anſehen/ darzu der gute Schluß/ deß Gelderiſchen Landt=
				tags nit wenig hilfft/ ſo hofft man es ſol der Overeiſeliſche Landtag auch wol ablauf=
				fen/ vnangeſehen die von Campen ſich noch etwas widerwertig erzeigen/ denſelben
				werden S. Exc. auch ſelbſt beywohnẽ/ man ſpüret auch/ daß viel Holländiſche Stätt
				etlich wenig außgenommen/ allgemach herbey kom̃en/ vnd ſolten nunmehr auch in
				ein National Synodum bewilligt haben.
				S. Exc. Geſandten ſind von Brüſſel wi=
				der kommen/ von jrer Berrichtung/ vernimpt man ſo viel/ daß man S. Exc. gern in
				ein Proceß bringen wolte/ die wöllen aber gar nit darzu verſtehen/ ſondern bey jhrem
				Recht ſteiff vnd feſt bleiben.
				Jn dem Haag hat ſich vor etlichen Tagen einer vernem=
				men laſſen/ er wolte mit dem Meſſer/ welches er herauß gezogẽ/ S. Exc. vmb das Le=
				ben bringen/ darüber er in verhafft genommen/ ſtellt ſich jetzt/ als wann er nicht bey
				Sinnen were/ wöllen auch etliche ſagen/ ſeye zuvor wol zweymal im Dolhauß geſeſ=
				ſen. 
				Die Herrn Staden werden in kurtzem ein ſtattliche Bottſchafft ſo wol nach
				Engellandt / als Dennemarck abfertigen/ eigentlich zu vernem̃en/ wie es mit derſel=
				ben Kriegsrüſtung beſchaffen ſeye/ auch beyde Könige zu beſſerer Correſpondentz/
				vnd obacht deß gemeinen Weſens zu diſponiren.
				Jmmittelſt hat man alles Kriegs=
				volck/ vnnd was darzu nötig/ in guter Bereitſchafft ſonderlich auff den Frontiren/
				von groſſer Werbung aber/ darvon etliche ſo groß gepler machen/ wiſſen die ſo auß
				Brabandt kommen/ nicht viel zu ſagen.
				Eſ ſind allhie nunmehr drey Flothen fer=
				tig/ deren eine nach Oſt Jndien / die andere von 15. Schiffen nach Barbarien vnnd
				deren Orten/ wider die SeeRauber/ vñ die dritte von 12. Schiffen den Venedigern
				zu Hülff fahren ſollen/ warten jetzt allein auff guten Windt/ ſo werden auch in En=
				gellandt 8. Schiff/ jedes von 350. Fäſſern den Venedigern zum beſten zugerüſt. 			
			</p>

			<p>
				Jn Engellandt hat man wider friſche Zeitung/ daß der Ritter Walther Raleg 
				in Weſt Jndien / an dem Fluß Orellanaſich noch verhielt/ vnd ſind demſelben vor
				3. Wochen noch etliche Schiff/ mit allerhandt Bereitſchafft zu hülff geſchickt wor=
				den/ daß man alſo in kurtzem von deſſelben Verrichtũgſeltzame Zeitung haben wird.
			</p>

			<p>
				Vor 4. Tagen iſt allhie ein Schiff auß Oſt Jndien angelangt/ groß 180. Laſt/ mit
				reicher Ladung hat vber 100000 lb. Neglein/ vndſonſt andere Sachen/ bringt auch
				Aviſo/ daß inner 3. Monat noch 4. Schiff folgen ſollen.
			</p>
		</div>	

		<div>
			<h3>Auß Cölln vom 26. Ditto.</h3>

			<p>
				Vor etlichen Tagen haben 16. Reuter/ faſt alle in ſchwartz bekleidt/ vnd gleich wie
				Kauffleut geritten/ ein halbe Meil von hier/ etliche Karrenſo nach Anttorff fahren
				ſollen/ angetroffen/ vnd ob ſolche ſchon 5. Soldaten zur Convoy/ jedoch auff dieſe kei=
				nen Argwohn gehabt/ angeſprengt/ die Fäſſer auffgeſchlagen/ viel Geldt vnnd Sei=
				den darauß genommen/ vnnd darvon geritten/ die Thäter ſollen keinen Herrn ha=
				ben.
			</p>

			<p>
				Zu Stralen / iſt ein Schornſteinfeger/ der ein Mordtbrenner/ vnd König vnter
				den Zauberern geweſen/ welcher an vielen Orten in Stätt/ vnnd Dörffern Fewer
				eingelegt/ vnd groſſen Schaden vervrſacht/ in hafft bracht/ dem hat man ein eyſerne
				Cron /ſo inwendig mit Fewerwerck verſehen/ auffs Haupt geſetzt/ alſo lebendig an ei=
				nen Baum geſchloſſen/ herumb im Fewer lauffen laſſen/ biß er geſtorben/ darnach
				gar verbrendt/ der hat außgeſagt/ daß faſt alle Schornſteinfeger/ vnd Landfahren=
				de Keſſelflicker/ Mordbrenner vnd Zauberer ſeyen/ derwegen in Gelderlandt ſolche
				alle verfolgt werden.
			</p>

			<p>
				Vber voriges hat man von Ambſterdamb / daß 8. Holländiſche Schiff/ mit 5.
				Portugeſiſchen Galleonen/ vnd 18. Galleren 3. Tag geſtritten/ der Admiral ſich an
				ein Galera angehenckt/ aber durch vielfeltigſchieſſen/ das Fewer ins Pulver kom=
				men/ vnd beyde verbrendt/ letzlich die andere weichen müſſen/ vñ 3. Schiff darhinden
				gelaſſen/ der Reſt mit der Beut entflohen/ denen die Spaniſchen gleichwol nachge=
				ſetzt.
							
			</p>

			<p>
				Nachfolgende Waaren hat das Schiff der Pomerantzen Baum genant/ obge=
				habt/ 103271. lb. Neglein von Combello , welche zu lacatro gewogen 100043. lb.
				8834. lb. Catti Mazis von Bantam  in 65. Säcken/ 200. Säck Pfeffer von Jacatra /
				15314. lb. garbulirte Nüß/ 171. Catti Drachenblut/ 2. Canaſtres mit Ventiliras,
				93688. lb. Ebenholtz von dem Eylandt Mauritius. Von Bantam. 4640. Catti 
				Pfeffer von dem Gebirg auff Mauritius  Eylandt/ 842. Säck alten Pfeffer/ 1446.
				Säck newen Pfeffer/ 983. Catti Mazis/  vnd ſchreibet Johan Peterſen Coene von
				1. September jüngſt/ an die Maiores zu Ambſterdamb alſo/ etc.
			</p>

			<p>
				Jch verhoffe den Herrn diß Jahr zu ſenden ſieben oder acht Schiff mit reichen
				Laſt/ vnnd weil vberalſo gute Ordtnung geſtellt/ vermeine ich baldt mit den
				Neglein von Amboyna / Nüß/ vnnd Mazis von Bantham vier wol beladene
				Schiff zu bekommen/ ohne den Pfeffer von Bantham /ſonſt ſindt mir die Schiff
				mit den Contanten wol zukommen/ wil Fleiß brauchen /ſolche mit Nutz anzuwen=
				den. 
			</p>
		</div>	

    </body>
</html>